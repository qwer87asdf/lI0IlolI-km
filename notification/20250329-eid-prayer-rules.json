{"content":{"title":"ঈদের নামাজের নিয়ম","subtitle":"অতিরিক্ত ৬ তাকবিরের সাথে","image":"https://raw.githubusercontent.com/qwer87asdf/lI0IlolI-km/refs/heads/master/notification/image/eid-prayer-rules.jpg","body":"<p>ঈদের দিন জামাআতের সাথে ২ রাকাত সালাত আদায় করা ওয়াজিব। এই সালাতে অতিরিক্ত ৬টি তাকবীর দেয়া হয়ে থাকে। বছর ঘুরে ২ বার আমাদের জীবনে ঈদ আসে। তাই ঈদের সালাতের নিয়মটি ভুলে যাওয়া স্বাভাবিক। আসন্ন ঈদুল ফিতরের দিন যেন আমরা জেনে বুঝে ঈদের সালাত আদায় করতে পারি এজন্য ঈদের ২ রাকাত সালাতের নিয়মটি ধারাবাহিক ভাবে তুলে ধরা হলো।</p><h3>নিয়ত করা</h3><p>অন্যান্য সালাতের ন্যায় এই সালাতের জন্যও নিয়ত করা ফরজ। আমরা ঈদুল ফিতরের ২ রাকাত ওয়াজিব সালাত আদায় করার জন্য কাতারবদ্ধ হয়েছি - মনে মনে এই সংকল্প বা intention থাকাই যথেষ্ট। আরবি বা বাংলায় নির্দিষ্ট শব্দ ও বাক্যে মুখে উচ্চারণ করে &quot;নিয়ত পড়া&quot; জরুরি নয়।</p><h3>তাকবীরে তাহরিমা বলে সালাত শুরু করা</h3><p>ইমাম সাহেব তাকবীরে তাহরিমা &quot;আল্লাহু আকবার&quot; বলে সালাত শুরু করবেন। এরপর অন্যান্য সালাতের ন্যায় ইমাম সাহেব ও আমরা মনে মনে &quot;সানা&quot; পড়ব।</p><h3>১ম রাকাতঃ অতিরিক্ত ৩টি তাকবীর</h3><p>&quot;সানা&quot; পড়া শেষ হলে ইমাম সাহেব ৩ বার &quot;আল্লাহু আকবার&quot; বলে তাকবীর দিবেন।</p><p>প্রথম তাকবীরের সময় কান পর্যন্ত হাত উঠিয়ে হাত ছেড়ে দিব।</p><p>দ্বিতীয় তাকবীরের সময় কান পর্যন্ত হাত উঠিয়ে হাত ছেড়ে দিব।</p><p>তৃতীয় তাকবীরের সময় কান পর্যন্ত হাত উঠিয়ে হাত নাভির নিচে বাঁধবো। (প্রথম ২ তাকবীরের মত হাত ছেড়ে দিব না)</p><p>এরপর ইমাম সাহেব সূরা ফাতিহা পড়বেন। অন্য কোনো সূরা মিলাবেন। এরপর অন্যান্য সালাতের ন্যায় রুকু সিজদা আদায় করে ইমাম সাহেব ১ম রাকাত শেষ করে ২য় রাকাতের জন্য দাঁড়াবেন। প্রতিটি ক্ষেত্রে আমরা যথারীতি ইমামের অনুসরণ করব।</p><h3>২য় রাকাতঃ অতিরিক্ত ৩টি তাকবীর</h3><p>২য় রাকাতের শুরুতে ইমাম সাহেব সূরা ফাতিহা পড়বেন। এরপর অন্য কোনো সূরা বা সূরার অংশ তিলাওয়াত করবেন। রুকুতে যাওয়ার আগে ইমাম সাহেব ৩টি অতিরিক্ত তাকবীর দিবেন।</p><p>প্রথম তাকবীরের সময় কান পর্যন্ত হাত উঠিয়ে হাত ছেড়ে দিব।</p><p>দ্বিতীয় তাকবীরের সময় কান পর্যন্ত হাত উঠিয়ে হাত ছেড়ে দিব।</p><p>তৃতীয় তাকবীরের সময়েও কান পর্যন্ত হাত উঠিয়ে হাত ছেড়ে দিব। (১ম রাকাতের ৩য় তাকবীরের মত হাত বাঁধব না। বরং হাত ছেড়ে দিব)।</p><p>এরপর ইমাম সাহেব চতুর্থ তাকবীর বলবেন। এটি হচ্ছে রুকুতে যাওয়ার জন্য তাকবীর। চতুর্থ তাকবীর শুনে আমরা রুকুতে চলে যাব। এরপর বাকি সকল নিয়মকানুন অন্যান্য সালাতের মতই। আমরা ইমামকে অনুসরণ করে ২ রাকাত সালাত শেষ করব।</p><h3>খুতবা শোনা ওয়াজিব</h3><p><strong>সালতের পরে ইমাম সাহেব ২টি খুতবা দিবেন। যা শোনা ওয়াজিব</strong>। অনেককেই দেখা যায় সালাত শেষে উঠে চলে যান। এটি গর্হিত অন্যায় একটি কাজ।</p><p>ঈদের সালাতে আমরা মূলত অতিরিক্ত তাকবীর নিয়ে দ্বিধাদ্বন্দ্বে ভুগে থাকি। অতিরিক্ত তাকবীরের সময় দেখা যায় কেউ হাত তুলে হাত ছেড়ে দেন, কেউ বা আবার বেঁধে ফেলেন। কেউ বা আবার ভুলে রুকুতে চলে যান। আশা করি আসন্ন ঈদের সালাতে আমাদের এই ভুলগুলো হবে না। সংক্ষেপে তাকবীরের নিয়মটা বলা যায় এভাবেঃ</p><p>প্রথম রাকাতের সানার পরে ২ বার কান পর্যন্ত হাত তুলে ছেড়ে দিব। ৩য় তাকবীরে হাত বেঁধে ফেলব। আর ২য় রাকাতে রুকুর আগে ৩বার তাকবীরের সময়ই কান পর্যন্ত হাত তুলে হাত ছেড়ে দিব। চতুর্থ তাকবীরের সময় রুকুতে যাব। আল্লাহ আমাদেরকে সঠিক ভাবে ঈদের সালাত আদায় করার তাওফিক দান করুন। আমীন।</p><p>তথ্যসূত্রঃ</p><p><strong><small>দৈনন্দিন জীবনে ইসলাম </small></strong><small><br>ইসলামিক ফাউন্ডেশন বাংলাদেশ<br>পৃষ্ঠাঃ ২৫৮ <br>প্রকাশকালঃ জুন ২০০০</small></p><p>ঈদের নামাজ ও ঈদের দিনের আমল বিষয়ে আমাদের ব্লগের কয়েকটি পোস্টের লিংক নিচে দেয়া হলো:</p><ol start=\"1\"><li><p>ঈদুল ফিতরের সুন্নত আমল - <a href=\"https://muslimsday.com/ঈদ-উল-ফিতর-সুন্নত-আমল\" data-as-button=\"false\">https://muslimsday.com/ঈদ-উল-ফিতর-সুন্নত-আমল</a></p></li><li><p>ঈদের নামাজের কয়েকটি সাধারন ভুল - <a href=\"https://muslimsday.com/ঈদের-নামাজে-কয়েকটি-ভুল\" data-as-button=\"false\">https://muslimsday.com/ঈদের-নামাজে-কয়েকটি-ভুল</a></p></li><li><p>ঈদের নামাজে রাকাত ছুটে গেলে করণীয় - <a href=\"https://muslimsday.com/ঈদের-নামাজে-রাকাত-মিস-হলে\" data-as-button=\"false\">https://muslimsday.com/ঈদের-নামাজে-রাকাত-মিস-হলে</a></p></li></ol><p><em>বিঃ দ্রঃ ঈদের সালাতে অতিরিক্ত তাকবীর কয়টি হবে বা এর নিয়ম কী হবে এ বিষয়ে হাদীসের মাঝে ভিন্নতা রয়েছে। সুন্নাহের আলোকে হানাফী মাযহাবের মত অনুসারে উপরের পদ্ধতিটি লিখা হয়েছে। আপনি যদি ভিন্ন মাযহাবের অনুসারী হয়ে থাকেন তাহলে আপনার মাযহাবের আলেমদের থেকে জেনে নিয়ে সে অনুযায়ী আমল করতে পারেন। জাযাকাল্লাহু খাইর।</em></p>"},"reference":[],"footer_button":{"hint":"নামাজের মাসায়েলের উপর কুইজের PDF সিলেবাস প্রকাশিত হয়েছে","text":"ডাউনলোড করুন","link":"https://quiz.muslimsday.com/"}}
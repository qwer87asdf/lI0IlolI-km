{
  "content": {
    "title": "আইয়ামে বীজের রোজা রাখছেন তো?",
    "subtitle": "<p class=\"sanad\"><em>এমাসের আইয়ামে বীজের রোজা: ১৭, ১৮ ও ১৯ অক্টোবর</em></p>",
    "image": "https://raw.githubusercontent.com/qwer87asdf/lI0IlolI-km/refs/heads/master/notification/image/aiyame-beej.jpg",
    "body": "<p>চলছে ১৪৪৬ হিজরি সনের চতুর্থ মাস রবিউস সানি। আমরা জানি প্রতি হিজরি মাসের মাঝের ৩ দিন নফল রোজা রাখা নবীজি সাল্লাল্লাহু আলাইহি ওয়াসাল্লামের একটি নিয়মিত সুন্নাহ। সে হিসাবে বাংলাদেশে এমাসের আইয়ামে বীজের ৩টি নফল রোজা রাখতে হবে যথাক্রমে <strong>১৭, ১৮ ও ১৯ অক্টোবর, বৃহস্পতি-শুক্র-শনিবার</strong>। বুধবার দিবাগত রাতে সাহরি খেয়ে বৃহস্পতিবার থেকে রোজা শুরু করতে হবে।</p><p>আমরা জানি, শুধুমাত্র শুক্রবারকে নির্দিষ্ট করে রোজা রাখতে হাদীসে নিরুৎসাহিত করা হয়েছে। কিন্তু শুক্রবারের সাথে আগে বা পরে একদিন মিলিয়ে রোজা রাখলে তাতে কোনো অসুবিধা নাই। তাই নির্দ্বিধায় শুক্রবার আইয়ামে বীজের রোজা রাখতে পারেন।</p><p>যে কোনো রোজার জন্য সাহরি খাওয়া উত্তম একটি সুন্নাহ। রোজা রাখার সুবিধার্থে মোবাইলে এখনি রিমাইন্ডার বা অ্যালার্ম সেট করে রাখতে পারেন।</p><p>আইয়ামে বীজ আরবি দুইটি শব্দের সমন্বয়ে গঠিত। আইয়ামে অর্থ দিবসসমূহ, আর বীজ অর্থ শুভ্র, সাদা, শ্বেত, খাঁটি, নির্ভেজাল। প্রতি চন্দ্র মাসের ১৩, ১৪ ও ১৫ তারিখকে আইয়ামে বীজ বলা হয়। অনেকগুলো সহীহ হাদীস দ্বারা এই তিন দিন রোজা রাখার জন্য উৎসাহিত করার প্রমাণ পাওয়া যায়। নবীজি (সা) নিয়মিত আইয়ামে বীজের রোজা রাখতেন এবং সাহাবীগণকে (রা) এ রোজা রাখতে উৎসাহ দিতেন। নিয়মিত প্রতি চান্দ্র মাসের ৩দিন রোজা রাখা সারা বছর রোজা রাখার সওয়াবের সমতুল্য। কোনো কারণে উক্ত ৩ দিন রোজা রাখতে না পারলে মাসের যে কোনো ৩ দিন অন্তত রোজা রাখি। তাহলেও ইনশাআল্লাহ আমরা সারা মাস রোজা রাখার সওয়াব লাভ করব।</p><p>আইয়ামে বীজের রোজার ফজিলত ও মাসআলা সম্পর্কে বিস্তারিত জানতে ভিজিট করুন: <a href=\"https://muslimsday.com/আইয়ামে-বীজ-রোজার-ফজিলত\">https://muslimsday.com/আইয়ামে-বীজ-রোজার-ফজিলত</a></p><p>রবিউস সানী বা রবিউল আখির মাসের কোনোরূপ বৈশিষ্ট্য, ফযীলত বা এ মাসের কোনো বিশেষ সালাত, সিয়াম, দোয়া, যিকর বা বিশেষ কোনো আমল হাদীস শরীফে বর্ণিত হয় নি।</p><h3>ফাতেহা-ই-ইয়াজদাহম: একটি নব আবিষ্কৃত রেওয়াজ</h3><p>রাসূলুল্লাহ (সা) এর ইন্তিকালের প্রায় সাড়ে পাঁচশত বছর পরে, ৫৬১ হিজরী সালের রবিউস সানী মাসের ১০ তারিখে হযরত আব্দুল কাদির জীলানী (রাহ) ইন্তিকাল করেন। আমাদের দেশে অনেকে এ উপলক্ষ্যে ১১ রবিউস সানী গেয়ারভী শরীফ বা ফাতেহায়ে ইয়াযদহম উদযাপন করেন।</p><p>স্বাভাবিক ভাবেই এর সাথে কুরআন-হাদীসের কোনোরূপ সম্পর্ক নেই। এমনকি জন্ম বা মৃত্যু উদযাপন করা বা জন্ম তারিখ বা মৃত্যু তারিখ উপলক্ষ্যে দোয়া খায়ের বা সাওয়াব রেসানী করার কোনো নির্দেশনা, প্রচলন বা উৎসাহ কোনো হাদীসে নেই। রাসুলুল্লাহ (সা) এর জীবদ্দশায় তাঁর ছেলে, মেয়ে, স্ত্রী অনেক আত্মীয় ও অনেক সাহাবী ইন্তেকাল করেছেন। যারা সকলেই আল্লাহর শ্রেষ্ঠতম ওলীদের অন্তর্ভুক্ত ছিলেন। তিনি কখনো কারো মৃত্যুর পরে প্রতি বছর-বছর, বা পরবর্তী কোনো সময়ে মৃত্যুর দিনে কোনো ফাতেহা বা কোনো অনুষ্ঠানের ব্যবস্থা করেন নি। রাসূলুল্লাহ (সা) এর ওফাতের পরে তাঁর কন্যা ফাতিমা (রা), জামাতা আলী (রা), দৌহিত্র হাসান-হুসাইন (রা), উম্মুল মুমিনীনগণ, খলীফায়ে রাশিদগণ, অন্যান্য সাহাবীগণ, তাবিয়ী-তাবি-তাবিয়ীগণ কেউ কখনো তাঁর ওফাতের দিনে কোনোরূপ ফাতেহা, দোয়া বা কোনো অনুষ্ঠান করেন নি। অনুরূপভাবে কোনো সাহাবী, তাবিয়ী, তাবি-তাবিয়ী, চার ইমাম, তাদের ছাত্রগণ কেউ কখনো এরূপ ফাতিহা বা অনুষ্ঠান করেন নি।</p><p>তাই আমরা কোনো ওলি-বুজুর্গদের কিংবা যে কোনো ব্যক্তির জন্ম বা মৃত্যুদিন উদযাপন করব না। কোনো কাজকে দ্বীনের অংশ বা সওয়াবের কাজ মনে করব তখনই, যখন তা নবীজির (সা) বা সাহাবীগণের (রা) সুন্নাহ দ্বারা প্রমাণিত হবে।</p><p>রবিউস সানী মাসের ফযীলত-আমল ইত্যাদি নামে যা কিছু প্রচলিত রয়েছে সবই বানোয়াট ও ভিত্তিহীন। যেমন \"<em>রবিউস-সানী মাসের প্রথম তারিখে রাত্রিবেলা চার রাকয়াত নফল নামায আদায় করিতে হয়। উহার প্রতি রাকয়াতে সূরা ফাতিহার পরে সূরা ইখলাছ পড়িতে হয়। এই নামায আদায়কারীর আমল নামায় ৯০ হাজার বৎসরের সাওয়াব লিখা হইবে এবং ৯০ হাজার বৎসরের গুনাহ মাফ করিয়া দেওয়া হইবে।</em>\" এরূপ আরো অনেক কথা প্রচলিত বিভিন্ন পুস্তকে দেখা যায়। এসকল ভিত্তিহীন রেওয়াজ রসম ও আমল থেকে বিরত থাকা কাম্য।</p><p>আল্লাহ আমাদেরকে সুন্নাহের আলোকে জীবন পরিচালনা করার তাওফিক দান করুন। আমীন।</p>"
  },
  "reference": [],
  "footer_button": {
    "hint": "চলতি মাসে অনুদান দিয়েছেন কি?\n\nমুসলিমস ডে অ্যাপের কার্যক্রম চালিয়ে নিতে আপনার সাধ্য মত আর্থিক অনুদান দিন",
    "text": "Donate Us",
    "link": "https://muslimsday.com/donation"
  }
}